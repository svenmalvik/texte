# The beauty of kontinuerlig dokumentasjon.
**For mange er å skrive dokumentasjon like spennende som å reise kollektivt på morgenen; vi vil helst unngå det. Kanskje er det fordi vi tror at ingen noensinne vil komme til å lese det vi skriver. Tenker vi slik når vi setter oss ned og skriver, demotivert og lei, så blir det vi skriver selvfølgelig kjedelig og tørt.**

Jeg har lenge vært interessert i å publisere en bok. For noen år siden intervjuet jeg Nilanjan Raychaudhuri, forfatteren av "Scala in Action". Vi spiste lunsj sammen i kantina hos Nordea. Han ledet en Scala workshop jeg deltok på. *"How much time did you spend on writing this book?"*, spurte jeg. *"About two years. You need to have great disiplin"*, svarte han. Jøss, jeg visste at å skrive en bok er utfordrende, men å høre det direkte fra noen som har publisert en bok som jeg selv har lest og som mange andre leser, det var spennende! Kanskje han kan fortelle hvordan jeg som fort blir lei det meste, kan klare det samme, å skrive en bok. Jeg klarer kanskje 3, 4 måneder med å skrive før jeg blir lei. 

I følge den populære og velkjente personlighetstesten Myers–Briggs Type Indikatoren (MBTI), som beskriver 16 ulike personlighetstyper, er jeg typ INTP. Det betyr blant annet at jeg elsker å starte nye prosjekter, men at jeg sjeldent avslutte disse, nettopp fordi jeg går lei. Når en INTP-er har forstått konseptet bak det den forsker på eller undersøker, så er ikke prosjektet spennende lenger. Prosjektene bør derfor være begrenset i tid og omfang.

Sommer 2016 fikk jeg en fantastisk oppgave i prosjektet jeg jobbet på; jeg skulle vedlikeholde systemdokumentasjonen. Først og fremst skulle jeg sørge for at utviklere dokumenterte det som skulle dokumenteres. Systemdokumentasjonen genereres automatisk, og det vi får ut til slutt er en html webside. Kort fortalt. Vi bruker javadoc for å lese ut dataene fra kodebasen som for eksempel kommentarer, kode og regler og som vi vil ha med i dokumentasjonen. Disse dataene bruker vi etterpå for å generere asciidoc-filer. Til slutt blir disse filene konvertert til html, –og presenterer systemdokumentasjonen som en webside

Hittil er det ingenting spesielt beautiful. Men, hva om vi ta det et steg videre? Å velge et tilfeldig prosjekt fra GitHub og generere en Kindle-bok som ER interessant og spennende? Dette måtte jeg prøve. Jeg surfet på GitHub, og fant det perfekte prosjektet. Så testet jeg min teori og laget min INTP-vennlig snarvei til en bok.

"iluwatar/java-design-patterns"-prosjektet, som ligger på GitHub, beskriver 100 design patterns. Alt fra "Gang of Four"-patterns til mange andre ukjente patterns er beskrevet her. Etter noen timer hadde jeg første versjon av en bok på min kindle-app. Jeg genererte ikke til html, men til epub, som er en åpen standard for e-bøker. Derfra konverterte jeg til Amazon sitt mobi format som jeg lastet opp til telefonen min.

Jeg var meget fornøyd! Jeg husker at jeg lå i sengen den kvelden og leste i «MIN» bok; så kult! Den var ikke perfekt, men jeg visste eksakt hva som måtte endres for å få den bra. Det gikk noen runder med endringer. Til sammen ble det 4, 5 runder med tilpasninger av javadoc-kode, asciidoc og kommentarer i kodebasen, før jeg skjønte at hvis jeg ville lage en bok som er bra nok til at noen vil lese den, så trengs det bedre, og mange flere gode og forståelige kommentarer som beskriver klassene, metodene og variablene i kodebasen. Kanskje til og med noen bilder som forklarer det som er vanskelig å beskrive.

## Konklusjonen:
Dokumentasjon er viktig. Faktisk bør alle ta seg god tid når det gjelder dokumentasjon av kodebasen. Dokumentere slik at leserne forstår hva modulene, klassene og selve løsningen gjør, og hvordan alt henger sammen. Bilder er viktig å inkludere. Systemdokumentasjonen bør til enhver tid være oppdatert, og eventuelt være en del av en Jenkins Pipeline. Om vi praktiserer kontinuerlig dokumentasjon på en smidig måte, og tar dokumentasjon på alvor fra dag èn i leveransene, kan vi alle bli forfattere. 

En siste ting. Eksporter dokumentasjonen din til et format du liker å lese i, for meg er det Kindle.